=====================================
Introduzione al modello Musei civici
=====================================

Il modello Musei civici permette di creare siti web che rispondono ai bisogni degli utenti, con interfacce e strutture informative semplici da usare e navigare. Lo scopo è di fornire ai visitatori dei musei un punto di riferimento chiaro e inclusivo per trovare con facilità tutte le informazioni di cui hanno bisogno, garantendo un’esperienza digitale coerente tra i vari enti. 

Il modello comprende l’architettura dell’informazione, la libreria di componenti UI e i layout delle principali pagine, corredati da indicazioni operative a supporto.

I principi di progettazione
------------------------------
Il modello è stato progettato e realizzato sulla base dei principi di progettazione user-centred, tenendo in considerazione:

- i **bisogni degli utilizzatori finali dei siti dei musei**, ossia i visitatori o le persone che si occupano di organizzare visite al loro interno come i docenti o le guide turistiche;
- le **esigenze degli stakeholders** che si occuperanno di realizzare i siti (enti e fornitori);
- l’**ecosistema di servizi** in cui i siti si vanno ad inserire;
- la **complessità organizzativa degli enti museali** e quindi la necessità di flessibilità e modularità e di definire raggruppamenti semantici ampi e modulabili su qualsiasi tipo di struttura organizzativa;

La progettazione del modello ha anche preso in considerazione le indicazioni dell’**eGovernment Benchmark**, lo standard europeo di comparazione della qualità dei servizi digitali erogati dalle pubbliche amministrazioni.

Gli indicatori principali di riferimento, chiamati top-level benchmarks, sono stati:

- **Centralità dell’utente** (in inglese, user-centricity), ovvero il poter fruire di un servizio da dispositivi mobili, di lasciare feedback e di richiedere assistenza online;
- **Trasparenza** (in inglese, transparency), ovvero il poter trovare informazioni chiare sulle responsabilità delle amministrazioni, i processi di erogazione dei servizi e il trattamento dei dati personali. 
